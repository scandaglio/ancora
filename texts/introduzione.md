###Inoltre

Ogni capitale europea che si rispetti è attraversata da un corso d’acqua importante, si pensi a Parigi o a Londra, che fanno impallidire, per volumi e bacino idrografico la tanto decantata bellezza de La Darsena di Milano, un’opera di opinabile fattura, in fin dei conti, e tutto sommato ridicola dal punto di vista della sua travagliata storia di infiniti cantieri e di progetti discussi e poi abbandonati, sino all’ultima sua frettolosa realizzazione nell’anno di Expo 2015, che ha portato alla sua valorizzazione di luogo, eretto a simbolo, il vero Expo in città, della trasformazione in corso per i preparativi al grande evento. Il mattonato da Esselunga, ricorda molto il piccolo gioiello della stazione dei treni di Pioltello per intenderci, decisamente non un vanto per una città metropolitana che sogna di divenire un polo d’attrazione internazionale per turisti e capitali esteri. Da allora, in buona sostanza, stiamo assistendo ad un’operazione di maquillage urbano, dove l’acqua è soprattutto concepita con una funzione di decoro ed è ritenuta alla stregua di un accessorio paesaggistico capace di creare plusvalenze a livello immobiliare, all’interno di un processo contestuale di riqualificazione e abbellimento cittadino. All’interno di questo discorso possiamo tranquillamente collocare anche il progetto delle Vie d’acqua che ha coinvolto il Parco di Trenno nella lotta No Canal (battaglia vinta, ci teniamo a dirlo tutte le volte, perché non è che si vince tanto spesso, quindi quando accade è cosa buona e giusta rivendicarselo) e la proposta della riapertura del Naviglio Martesana lungo via Melchiorre Gioia, sino ad arrivare alla Darsena di Porta Genova, passando per la cerchia delle vecchie mura della città e il centro storico. Il progetto di riapertura è stato presentato come riformulazione della proposta sulle Vie d’acqua, in un certo qual modo ne rappresenta nell’ottica un suo più “pragmatico” (?) rilancio anche se poi, nella realtà dei fatti, al di là della suggestività immaginifica dell’idea, questa si dimostra poi tanto accattivante quanto balzana. Non a caso è il frutto di un impegno da campagna elettorale che l’entrante Sindaco, ex Commissario Straordinario di Expo, Beppe Sala si è preso con la città di Milano.

###Lavori in corso tra sogno e realtà

Beppe Sala ha sparato la sua cartuccia ed ora sarà in teoria costretto a restituire alla cittadinanza quanto gli  è stato promesso come asso nella manica nella accidentata, ma quasi  indisturbata, marcia verso Palazzo Marino.  Il city manager in lizza, doveva dimostrare di saper dare una visione alla città, all’interno della dimensione generale di ricostruzione della città, in effetti si parla spesso per Milano, nella descrizione di tutte le trasformazioni in opera, di una nuova stagione, un neorinascimento, per la capitale morale del nostro paese. E allora? Cosa c’è a Milano di più rinascimentale dei Navigli?
